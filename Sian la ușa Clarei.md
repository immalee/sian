De două zile bântuia fără rost când s-a hotărât să-i ceară ajutorul. Foamea devenise de nesuportat și avea urgent nevoie de o baie caldă. 

Să fugă așa cum o făcuse, doar cu hainele de pe el și fără niciun ban, fusese un impuls prostesc dar mai puternic decât voința lui. Lăsase în urmă tot ce avea, tot ce ținea de el și, dacă ar fi putut, s-ar fi abandonat și pe sine cu amintiri și dorințe, gânduri și vină, în speranța că așa ar fi putut să o ia cu adevărat de la capăt. Nu era sigur că Lia avea să accepte economiile lui - în locul ei, el nu ar fi făcut-o - dar îi era dator într-un mod în care toți banii din lume nu ar fi fost suficienți iar ea va avea nevoie de tot ajutorul pe care îl putea primi ca să iasă din situația în care se găsea din cauza lui.

A ajuns la adresa ei puțin după miezul nopții. În scara blocului mirosea violent a urină iar câțiva gândaci se plimbau nestingheriți în lumina chioară ce pâlpâia la fiecare câteva secunde. S-a abținut cu greu să-i bată în ușă atunci pe loc. De teamă să n-o sperie. De teamă că se mutase și noii locatari ar fi putut chema poliția. De rușine. Un cerșetor, asta era. La ușa fetei pe care o iubise în felul lui egoist și lipsit de pasiune. 

S-a cuibărit pe pragul de lemn al ușii ei, ușor călduț și nu suficient de lat pentru a fi confortabil, un culcuș prea bun pentru unul ca el. Pe parcursul nopții s-a trezit de mai multe ori zdruncinat de coșmaruri, cu un strigăt mut suspendat în gâtul deshidratat și cu transpirația înghețată amestecându-se cu restul de jeg de pe cămașa purtată prea multe zile. De fiecare dată uita visul chiar înainte de a se dumiri și a respira ușurat că fusese doar în mintea lui, dar cumva era convins că doar retrăia evenimentele din ultimele zile și că nu va mai putea nicicând să se consoleze că fusese doar un vis urât. 

Încă dormea când ea a deschis ușa cu o smucitură grăbită și a alunecat un pic în interior înainte să tresară speriat. Ea a țipat și a dat să trântească ușa la loc, o reacție normală ținând cont de cartierul în care locuia și de aspectul lui. Ce a făcut-o să se răzgândească și să-i mai arunce o privire nu ar fi putut spune. 

-- Sian?

Vocea îi era nesigură, un pic mai blândă decât te-ai fi așteptat. Mereu dăduse impresia că ar fi o tipă exuberantă, nonconformistă. Doar o impresie cum aflase la scurt timp după ce o cunoscuse.    

-- Îmi era teamă că te-ai mutat. N-am mai avut vești de la tine de peste un an. 

Cuvintele îi zgâriau gâtul și sunau plângăreț, pline de reproș. A tușit și s-a ridicat în picioare, dominând-o cu statura lui, într-o contradicție evidentă cu tonul pe care tocmai îl folosise. Și-a dat seama de asta și s-a lăsat ușor pe un picior pentru a mai echilibra diferența de statură, inutil pentru că ea nu se simțea deloc complexată de înălțimea ei și a continuat cu o voce tăioasă, fără a încerca măcar să-și ascundă supărarea. 

-- Te plângi? Îndrăznești să te plângi?!? Era atât de greu să îmi răspunzi la mesaje? 

Sian s-a făcut parcă și mai mic și și-a băgat adânc mâinile în buzunar cu o atitudine defensivă, uitând pentru moment câtă nevoie avea de ea și cât îi greșise de fapt. 

-- Nu am avut ce să îți spun. 

Ea și-a dat ochii peste cap și a pufnit batjocoritor pentru a ascunde cât de rău o rănise remarca lui insensibilă. 

-- Pff. Și acum ai? 

-- Nu. Dar am nevoie de ajutor. 

-- Tipic. Te-a dat afară, așa-i? A acceptat în sfârșit că taică-tu nu se mai întoarce și te-a gonit. De asta ești aici, nu?
Nu vorbi așa despre ea. Nu știi ce spui. 

-- De ce ești aici? Stai, nu-mi spune acum. Uite cum facem. Aș paria că ți-e foame. Am câteva frunze de salată în frigider și niște roșii ofilite. La cum arăți, cred că or să ți se pară un festin. Apoi fă o baie. Și încă una - să fim siguri. Puți. Mă întorc pe la patru și avem toată seara să-mi zici ce ai pățit.

I-a lăsat cheile pe masă în caz că voia să iasă, ignorând protestele lui. Nu era nevoie. Nu avea unde să se ducă. Înainte să plece l-a sărutat ușor pe obraz, un sărut pe care nu l-a anticipat pentru a se feri la timp. Chiar dacă tânjea după o fărâmă de afecțiune. Era prea murdar. 

Ușa s-a închis în spatele lui cu un sunet sec, ca un lătrat, și s-a simțit trădat fără motiv. S-a prelins pe covorașul de la intrare și s-a cuibărit cu genunchii la piept, strângându-și brațele în jurul umerilor și tremurând necontrolat. Acidul din stomacul lui gol de prea multe ore îi urca pe gât și îi dădea senzația că va vomita din moment în moment, obligându-l să înghită în sec din ce în ce mai greu, deshidratat și penibil. Un val mai puternic de greață acidă l-a făcut să se ridice și să se împleticească grăbit către baie, îngrozit că ar putea să profaneze podeaua Clarei cu conținutul stomacului său. A icnit de câteva ori inutil deasupra veceului, cu ochii împăienjeniți de efort și a renunțat. Abia când și-a umplut stomacul de apă de la robinet și-a revenit parțial. 

Robinetul de la duș picura la fiecare trei secunde, măsurând lichida trecere a timpului. În vecini lătra un câine. Zgomotul străzii, mereu aceleași, insensibile la dramele din apartamentul minuscul, era asurzitor. 

A intrat sub un jet de apă rece ca gheață ce s-a încălzit treptat până a ajuns prea fierbinte pentru a mai fi plăcut. A suportat durerea cu bucurie. Era ce merita. Curând corpul i s-a obișnuit cu fierbințeala și atunci a învârtit cu ură robinetul în cealaltă direcție. A stat mult timp cu apa curgând pe el, alternând temperatura de câte ori devenea confortabilă, și-a frecat trupul cu piatra ponce și cu un săpun de bebeluși, fără miros. Baia se umpluse de abur și nu își putea vedea clar chipul în oglindă. Îi era teamă de ce ar putea vedea. Evitase să se privească din momentul în care aflase ce se întâmplase din vina lui și avea senzația că, dacă și-ar fi văzut chipul nu l-ar recunoaște. Nu avea în minte o imagine clară a lui, dar își imagina o față de pușcăriaș cu obrajii supți și ochi adânciți în orbite, ochi abrutizați, privind în gol.

A șters oglinda cu o mișcare bruscă și a fost surprins să se vadă exact cum își amintea. Doar barba îi era mai lungă și mai neîngrijită, parcă lăsată intenționat în derivă. Și cumva fusese intenționat. Neglijența studiată de la început se transformase pe negândite într-o neglijență veritabilă pentru că fusese convins că nu avea cui să-i pese de aspectul său. Și totuși ei îi păsase. Nici măcar nu se putea consola cu gândul că nu știuse. O ignorase dintr-un orgoliu prostesc, încercând să o îndepărteze, să o rupă din viața lui, să o facă să-l urască. Iar acum se temea că, în sfârșit, reușise asta. 

S-a privit atât de mult în ochi căutând ceva pe care îl abandonase în casa pe care până de curând o considerase pe nedrept a sa, încât, la un moment dat, s-a transformat într-un străin plin de ură de sine. 
Atunci a scuipat oglinda. 

În timp ce saliva sa continua să se prelingă pe sticla aburită a căutat un aparat de ras pe care l-a găsit în dulapul de sub chiuvetă, alături de o spumă ieftină și mentolată. Era mai mult decât merita.

Când a terminat, pe jos era un covor de păr negru, ud și cârlionțat. Barba dispăruse și ea, iar chipul din oglindă, frumos și inocent, arăta un copil maturizat prea devreme. 

Știa că ar fi trebuit să curețe imediat, dar foamea ce-l rodea de prea mult timp a câștigat. Frigiderul era aproape gol, dar a reușit să încropească o salată pe care a completat-o cu multă pâine ce nu a reușit să-i umple stomacul gol. 

S-a mințit că era doar în căutare de hrană când a început să scotocească prin dulapuri, mai întâi în bucătărie. A găsit câteva sticle de băutură începute, suficient de variate cât să fie stocul pentru musafiri și le-a atins în treacăt, tentat pentru prima oară în viața lui să încerce dulcea relaxare pe care știa că o promiteau. Când degetele lui s-au strâns pe negândite pe gâtul unei sticle de votcă a tresărit și și-a retras brusc mâna de parcă l-ar fi ars, încleștându-și pumnii și ieșind în grabă din bucătărie. 

Ar fi trebuit să se oprească atunci, nu mai avea nicio scuză să continue, dar toată casa era impregnată cu mirosul ei, ticsită de lucrurile ei inutile ce îl îmbiau să le atingă pentru a simți din nou că face parte din viața ei, la fel ca în vara aceea. 

Era doar o garsonieră minusculă, aglomerată, încântătoare într-un mod adolescentin, cu postere pe pereți și mărgele atârnate pe colțul oglinzii, cu un prinzător de vise, cel mai probabil făcut chiar de ea, deasupra patului și rafturi până la tavan pline cu cutii. Mirosea a bețișoare parfumate exotice și a lemn de santal, a fum de țigară stătut și a cărți vechi. Haine colorate erau aruncate la întâmplare pe podea și a recunoscut câteva rochii înflorate, puțin decolorate de trecerea anilor. 

A tras un sertar fără să se gândească că și-a pierdut acest drept cu mult timp în urmă. Nu s-a oprit nici când a dat cu ochii de lenjeria ei intimă, ci doar a mângâiat cu dosul palmei dantela neagră atât de familiară și apoi a trântit sertarul cu ciudă. Poate dacă ea nu ar fi plecat lucrurile ar fi stat altfel. Nu-i venea să creadă că poate decădea atât de mult încât să ajungă să o învinuiască pe ea pentru deciziile lui lamentabile. 

S-a întors în bucătărie unde sticlele de alcool erau încă și mai tentante. Avea nevoie să uite, avea nevoie să fie, măcar pentru un scurt moment, altcineva. Votca avea un gust oribil și îl ardea pe gât dar nu s-a oprit până ce stomacul lui, neobișnuit cu băutura și aproape gol, nu s-a revoltat obligându-l să vomite lamentabil. 

***

Clara a venit cum îi spusese, la ora patru fix. A deschis încet ușa așteptându-se să îl găsească adormit și avea dreptate: Sian zăcea prăbușit pe canapea cu un braț și un picior atârnând lălâu aproape atingând podeaua. S-a apropiat încet de el și l-a privit cu milă. I-a mângâiat cu vârfurile degetelor părul ciufulit și obrazul ușor iritat de la ras și a zăbovit doar un moment pe buzele lui înainte de a le retrage cu o mișcare bruscă. L-a sărutat ușor pe frunte și atunci a simțit mirosul puternic de alcool. 

A luat telefonul și a apăsat tasta de apelare rapidă. 

-- Putem să o lăsăm pe altă dată? l-a întrebat când a răspuns. 

-- Sigur. Oricum aveam ceva de terminat la birou. Nu-ți face griji. Dar ce s-a întâmplat?
În vocea lui caldă răzbătea un strop de îngrijorare. 

-- Mai știi că ți-am povestit de un băiat cu care am fost prietenă când încă nu venisem în oraș? Ei, are nevoie de ajutor. A apărut azi la ușa mea și e într-o stare jalnică. Acum doarme, dar trebuie să văd ce e cu el și cum pot să-l ajut.

-- Pff, îmi tragi clapa ca să te vezi cu fostul la tine acasă. 

Vocea lui avea un ton amuzat, dar ei tot i-a fost teamă că mersese prea departe, oricât de lipsită de gelozie era relația lor. 

-- Știu că nu sună bine, dar nu pot să îl dau afară. Mi-e teamă că e într-o situație complicată.

-- Îmi zici dacă pot ajuta cu ceva. 

Ea a răsuflat ușurată. 

***

Clara a pregătit o cină consistentă și apoi s-a așezat la capul lui așteptând să se trezească. Dormea agitat și părea chinuit de vise rele. Se schimbase mult de când îl văzuse ultima dată, cu mai mult de trei ani în urmă. I-a observat cu surprindere câteva fire albe răzlețe și niște cute de îngrijorare între sprâncene iar aceste semne de îmbătrânire prematură i-au pus un nod în gât. La naiba, nu avea nici nouăsprezece ani. 

L-a mângâiat pe păr iar el s-a trezit speriat. Avea ochii tulburi, injectați și goi. Clara ar fi vrut să știe ce i s-a întâmplat atât de grav ca să-l poată liniști. Și-a dat seama cu surprindere că toată supărarea pe care o simțise împotriva lui în acea dimineață se evaporase.  I-a luat capul la pieptul ei și au stat așa mult timp până când Sian s-a simțit în stare să se ridice. 

Au mâncat în tăcere. 

-- Vrei o bere, i-a oferit ea. 

Sian s-a uitat la ea surprins, aproape cu reproș.

-- Știi că nu beau alcool. 

-- Așa știam și eu, până să te găsesc puțind a votcă. Mi-ai dat gata juma’ de sticlă. 

-- Pe care am eliminat-o imediat după. Prima mea băută. O greșeală. Aveam nevoie să … 

-- Aveai nevoie de un prieten. Știu. Nici pentru mine nu era suficient alcoolul. 

-- Aveam nevoie să uit, dar nu am acest drept, i-a răspuns el cu ciudă. 

Clara a pus la loc sticla de bere nedesfăcută, convinsă că era necesar să aibă minte limpede pentru ce avea să urmeze. I-a luat mâinile într-ale ei și i-a căutat privirea, dar el a continuat să o evite. Nu merita să fie așa bun cu el, credea el.

-- Te văd măcinat de vină. Ce s-a întâmplat? 

El și-a tras mâinile dintr-ale ei, a oftat și i-a mărturisit șoptit și pe nerăsuflate.

-- A murit. Din cauza mea. 

Clara s-a cutremurat de parcă aerul din încăpere s-ar fi făcut brusc mai rece.

-- Cine? Tatăl tău?

-- Nu. Mama. 

-- O, Doamne! Și Lia? Unde e?

-- Nu am vorbit cu ea. Nu am putut. Cei de la spital au sunat la protecția copilului și vor avea grijă de ea. 

Vorbea rece, calculat, cu pauze mari între cuvinte. Clara știa că era devastat de vină și de lașitate. Și mai știa că va răsuci cuțitul în rană, dar trebuia să-l trezească cineva, altfel avea să regrete tot restul vieții. 

-- Nu poți să o abandonezi așa, are nevoie de tine, a strigat la el. Ești tot ce i-a mai rămas. 

-- Nu-i sunt nimic. Doar nenorocitul care a lăsat-o fără mamă.

-- Îi ești frate, chiar dacă nu legal. Cum a murit Dora? De ce zici că ești vinovat?
